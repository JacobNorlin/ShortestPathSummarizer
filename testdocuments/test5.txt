Viseringsförenklingsavtal med Jordanien.

EU och Jordanien undertecknande i oktober 2014 ett partnerskap för rörlighet. Att inleda förhandlingar om ett avtal om förenklat utfärdande av viseringar är en del av detta partnerskap.
EU har hittills ingått viseringsförenklingsavtal med Ryssland, Ukraina, Moldavien, Albanien, Bosnien och Hercegovina, Montenegro, Makedonien, Serbien, Kap Verde, Georgien, Armenien och Azerbajdzjan. Förhandlingar förs även med Vitryssland, Marocko och Tunisien om viseringsförenklingsavtal.

Rekommendationen som kommissionen presenterat innehåller förslag till mandat till kommissionen att förhandla fram ett viseringsförenklingsavtal mellan EU och Jordanien samt förhandlingsdirektiv om vad avtalet ska omfatta. Förhandlingsdirektivet bygger på hur motsvarande förhandlingsdirektiv med andra länder tidigare har sett ut.
Huvudelementen i förslaget till förhandlingsdirektiv är följande:
-Avgiften: Avgiften för en ansökan om visering ska sänkas från 60 euro till 35 euro. Kommissionen föreslår även att avgiftsfrihet införs för vissa kategorier resande (barn mellan 6-12 års ålder samt personer under 26 år som deltar i konferenser, sport- eller kulturevenemang samt utbildningar organiserade av icke vinstdrivande organisationer). Detta är i enlighet med vilka kategorier som är möjliga att undanta från avgift enligt EU:s viseringskodex.
-Förenklad viseringshantering: Avtalet ska möjliggöra ett förenklat förfarande med sänkta dokumentationskrav för vissa kategorier av sökande. Dessa kategorier måste definieras närmare men bör enligt kommissionen inkludera studerande, forskare, lärare och akademisk personal, artister och kulturarbetare, näringsidkare, deltagare i sport- och kulturevenemang, journalister, företrädare för det civila samhället, medlemmar i officiella delegationer, nära anhöriga till personer som lagligen bor i EU, regeringstjänstemän som deltar i officiella besök samt säkerhetspersonal och militära tjänstemän under utbildning eller som reser i tjänsten.
Vidare ska avtalet inkludera utökade möjligheter till att bevilja viseringar som möjliggör för flera inresor för personer som har giltiga skäl och behov av detta, så kallade multipla viseringar.
En särskild kategori som ska ges multipla viseringar som huvudregel är studenter, lärare, personal och forskare som har tillbringat tid i EU i syfte att studera, undervisa och forska och som därefter har återvänt till Jordanien innan tillståndet löpt ut.
-Handläggningstid: Handläggningstiden för en viseringsansökan ska i normalfallet vara maximalt tio dagar. Väntetiden för att boka ett besök för att lämna in en viseringsansökan vid en utlandsmyndighet ska vara maximalt två veckor.
-Undantag från krav på visering: Kommissionen föreslår att innehavare av diplomatpass utfärdade av Jordanien ska undantas från viseringskravet när de reser till Schengenområdet.
Därutöver finns förslag till bestämmelser om att viseringsförenklingsavtalet ska träda i kraft samma dag som ett återtagandeavtal med Jordanien träder i
kraft. Likaså föreslås att ett uppsägande eller upphävande av återtagandeavtalet skulle medföra uppsägande eller upphävande av hela eller delar av viseringsförenklingsavtalet.
Förslaget slår även fast en koppling mellan viseringsförenklingsavtalet och förhandlingarna om det djupgående och omfattande frihandelsavtalet.
Förslaget påverkar inte gällande svenska regler.
Viseringsförenklingsavtalet kan innebära inkomstbortfall på grund av sänkta eller borttagna ansökningsavgifter.
Regeringen välkomnar rekommendationen om att inleda förhandlingar om ett viseringsförenklingsavtal med Jordanien Ett sådant avtal ligger i linje med svenska strävanden att underlätta reguljärt resande för den enskilde individen och att stärka de mellanfolkliga kontakterna och handeln mellan Jordanien och EU. Samtidigt är det av avgörande betydelse att se till att ett viseringsförenklingsavtal inte medför ökade risker eller hot mot allmän ordning och säkerhet.
Medlemsstaterna välkomnar förslaget. Många medlemsstater är dock angelägna om att avtalet inte får medföra säkerhetsrisker eller leda till ökade kostnader.
Kommissionen anser att ett viseringsförenklingsavtal mellan EU och Jordanien utgör en viktig politisk signal i syfte att stärka de bilaterala relationerna samt stödja samhällsutvecklingen och stabiliteten i landet. Europaparlamentets syn är ännu inte känd.
Rekommendationen har inte remitterats. Regelbundet informationsutbyte med berörda svenska myndigheter sker.
Den rättsliga grunden utgörs av artiklarna 77.2 a och 218 i EUF-fördraget. Rådet fattar beslut med kvalificerad majoritet om undertecknande och ingående av avtalet. Europaparlamentet ska godkänna beslutet om att EU ska ingå avtalet.
Regeringen bedömer att rekommendationen är förenlig med subsidiaritetsprincipen. EU har exklusiv kompetens i frågor som rör Schengensamarbetet, såsom utfärdande av Schengenviseringar och ingående av bilaterala avtal på viseringsområdet (se artikel 77.2 a i EUF-fördraget).
När förhandlingsmandatet är antaget kommer kommissionen att inleda förhandlingar om ett viseringsförenklingsavtal med Jordanien. Parallellt kommer kommissionen att inleda förhandlingar om ett återtagandeavtal mellan EU och Jordanien. Efter avslutade förhandlingar ska rådet fatta beslut om undertecknande av avtalen. Europaparlamentet ska sedan godkänna beslutet om att EU ska ingå avtalen.