
Migrationsverket ryter till mot Bert Karlsson. 
SvD Näringsliv har i en rad artiklar granskat den svenska asylmarknaden. Men trots uppmärksamheten kring brister på vissa boenden är det mycket som fortgår. Bert Karlsson, grundare av asylimperiet Jokarjo, har länge påtalat att han gör samhället en tjänst och att hans uppdragsgivare, Migrationsverket, är nöjda.

Men SvD har tagit del av en mejlkonversation som ger en annan bild. Migrationsverket ryter till mot Jokarjo angående den mat som serveras på ett av boendena. I mejlen tar man upp en hungerstrejk som SvD Näringsliv tidigare rapporterat om och som nu utbrutit igen.

"Vi har påpekat vid ett flertal gånger hur maten på Svenshögen serveras. Enligt avtalet ska det serveras näringsrik, samt varierande kost. Detta uppföljs inte", skriver Maria Seffner  på Migrationsverket den 20 oktober till Jokarjo. I mejlen framgår att man på myndigheten har besökt boendet i Svenshögen en gång i veckan under hösten, kort efter SvD:s besök och granskning.

Vid ett oanmält besök vid frukosttid serverades bröd utan pålägg.

"Det fanns inget pålägg, eller smör till brödet. Det bor många barn på Svenshögen och det är under all kritik. Vi har påpekat detta vid flera tillfällen utan att förändringar sker", skriver Migrationsverket.

Jokarjo får 150 kronor per dygn och person som är avsett för mat till de asylsökande. Men för den summan får de asylsökande enligt dokument från Migrationsverket inte ens smör till brödet.

Maten är, enligt Migrationsverket, näringsfattig och det serveras ytterst lite mat på tallrikarna. Myndighetens inspektörer på plats har frågat barnen vad de får att äta.

"Då visade de endast upp att de hade barnmatsburkar till barnen. De äldre barnen fanns det inget alternativ till", skriver man i mejlet till Jokarjo och avslutar:

"Vi har som sagt påpekat detta med maten många gånger tidigare och enligt min åsikt så följs inte avtalen om näringsrik samt varierad kost alls på boendet."

Bert Karlsson bemöter kritiken i en mejlintervju med SvD Näringsliv.

"Vi har vid dessa tillfällen varit i kontakt med vår underleverantör som besvarat och bemött kritiken. De arbetar ständigt med att förbättra och justera servicen mot de boende", skriver han och understryker att man tar synpunkterna på allvar. Samtidigt menar han att det är "i princip omöjligt att tillgodose allas önskemål."

Det är inte bara maten Migrationsverket har synpunkter på. Myndigheten antyder också att Jokarjo försöker mygla sig till ersättning för brandlarm, som man inte har rätt till. Tonen är syrlig när myndigheten den 5 oktober i år skickar mejl till Bert Karlssons bolag. Medarbetaren Lars Carlstedt skriver:

”Av det till fakturan bifogade underlaget kan jag se att det övervägande antalet av larmen förorsakats av, enligt min uppfattning, felaktigt placerade rökdetektorer. D.v.s larmet har inte orsakats av asylsökande.”

Jokarjo har vid ett tillfälle skickat flera fakturor till ett värde av nära 70 000 kronor, som man anser att skattebetalarna ska betala.

Enligt avtalen ska Migrationsverket endast stå för kostnaden för larm som förorsakats av inskrivna asylsökande och ”där leverantören gjort vad denne ankommer för att förhindra att larm uppkommer.”

Detta är en bedömningsfråga, konstaterar Bert Karlsson.

"Hur man bedömer vem eller varför larmet nu utlöses kan uppenbarligen tolkas på olika sätt. Oavsett har vi flyttat detektorerna för att undkomma problemet", skriver han.

Civilminister Ardalan Shekarabi är kritisk till uppgifterna om undermålig mat och hungerstrejk.

– Det här visar att det finns allvarliga brister, säger han och slår fast att det måste bli bättre kontroll över att bolagen följer avtalen.

– Det måste finnas en uppföljning som gör att när en leverantör bryter mot krav som de upphandlande myndigheterna har uppställt så ska det få konsekvenser, säger han och fortsätter:

– Bristerna i de juridiska uppläggen och kraven utnyttjas bevisligen av mindre seriösa aktörer. De som betalar priset är inte bara skattebetalarna utan också de utsatta människorna som behöver den här hjälpen, säger Ardalan Shekarabi.